---
categories: blog
layout: blog
title: Najava #ODD2019 - Zajedno za otvaranje javnih podataka
subtitle: "Dana otvorenih podataka izvrsna je prilika za otvaranje javne diskusije o politici otvorenih podataka Vlade Republike Hrvatske"
permalink: "/opendataday-2019-najava/"
author: Miroslav
author-link: "https://codeforcroatia.org/people/schlos"
background: "rgb(119, 40, 23)"
published: true
---

Globalna konferencija koja se tradicionalno povodom Dana otvorenih podataka održava u više od 200 gradova diljem svijeta u Zagrebu će se održati u prostoru HUB385 u Petračićevoj ulici 6, u petak, 1. ožujka, s početkom u 10 sati.

Zbog čega je tako teško dobiti otvorene podatke od hrvatskih javnih tijela, zbog čega ih najčešće žele posebno naplatiti, hoće li Politika otvorenih podataka to promijeniti ili Uredba o troškovima ponovne uporabe informacija najavljuje da ćemo morati plaćati otvoreni pristup javnim podacima – pitanja su na koja tražimo odgovor ovog petka, na konferenciji Dani otvorenih podataka.

Konferencija ima za cilj okupiti relevantne stručnjakinje i stručnjake, predstavnike institucija i izvršne vlasti, kao i civilnog društva te IT aktivista kako bismo razmijenili iskustva te zajednički pokušali iznaći rješenja i alate koji bi građanima osigurali jednostavniji pristup relevantnim javnim podacima i maksimalno otežali svaki pokušaj manipuliranja njihovim osobnim podacima i širenje dezinformacija.

Obilježavanje Dana otvorenih podataka izvrsna je prilika za otvaranje javne diskusije o Politici otvorenih podataka Vlade RH u svjetlu Direktive Europskog parlamenta i Vijeća o ponovnoj uporabi podataka javnog sektora te vladine Uredbe o troškovima ponovne uporabe informacija. Fokus rasprave bio bi na dostupnosti javnih podataka građanima.

Istovremeno, a obzirom na skorašnje izbore za Europski parlament, Gong smatra važnim upozoriti građane na moguće zlouporabe njihovih osobnih podataka na internetu i društvenim mrežama te kako se hrvatska tijela, ona koja imaju ovlasti, kapacitete i resurse za to, pripremaju odgovoriti na takve izazove.

Vikend nakon konferencije, posvećen je datathonu u sklopu kojega će se konkretnim tehnološkim rješenjima demonstrirati načini na koje otvoreni podaci mogu doprinijeti većem povjerenju građana u institucije.

Pročitaj više na [gong.hr...](https://www.gong.hr/hr/dobra-vladavina/pristup-informacijama/odd-zajedno-za-otvaranje-javnih-podataka/)